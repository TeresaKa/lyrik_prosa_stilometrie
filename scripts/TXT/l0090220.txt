A Bauer hat drei Buabn im Feld,
Sie lassen gar nix hör'n,
Jetzt is er halt nach München 'nein
Zum Fragen in d' Kasern.

"Wie geht's mein Toni?" hat er g'fragt
Den mag er halt vor allen;
Da schaugen's nach und sagen's ihm:
"Der is bei Wörth drin g'fallen."

"O mein Gott, mei! — und unser Hans?"
"Der is mit siebzig Mann
Bei Sedan g'fallen." — "Und der Sepp?"
"Der liegt bei Orleans!"

Der Alte sagt koa Wort und geht.
Er hebt sich an am Kasten,
Am Stuhl, am Türg'schloß, an den Stieg'n —
Er muaß a weni rasten.

Drunt' auf der Staffel vor'n Haus
Da is er niederg'sessen,
Er halt sein Hut no in der Hand,
Er hat auf all's vergessen.

Es gengant wohl viel tausend Leut,
Viel hundert Wag'n vorbei!
Der Vater sitzt no allweil dort...
"Drei Buabn und — alle drei!"

